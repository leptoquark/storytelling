Le Tecniche di storytelling
---------------------------

Per costruire racconti avvincenti e coinvolgenti puoi utilizzare diversi
modelli narrativi.

È fondamentale comprendere le tecniche e utilizzarle per stimolare
curiosità e sorpresa nei cittadini che ritengono ancora non
sufficientemente attraente il canale digitale per la fruizione di
servizi pubblici.

Racconta i tuoi servizi con un personaggio
~~~~~~~~~~~~~~~~~~~~~~~~~~~~~~~~~~~~~~~~~~

Puoi sviluppare il racconto sulle vicende di protagonisti in cui il tuo
pubblico si può immedesimare e riconoscere.

Viaggio dell’eroe
^^^^^^^^^^^^^^^^^

È lo schema narrativo in cui il personaggio principale si trova ad
affrontare una serie di dinamiche prima di arrivare al risultato.

Puoi scegliere questa tipologia di racconto per far emergere riflessioni
importanti, legate al cambiamento e alla crescita che derivano
dall’utilizzo del servizio che stai promuovendo.

Il racconto è focalizzato su:

-  il protagonista, il suo viaggio alla scoperta di luoghi e mondi
   sconosciuti;

-  il contesto delle azioni del protagonista, gli ostacoli che deve
   affrontare e le soluzioni che ha a disposizione;

-  il percorso che svolge per arrivare alla conclusione e quindi al
   risultato.

**Quando usare questa tecnica**

Scegli l’espediente narrativo dell’eroe se vuoi accompagnare il percorso
di consapevolezza verso il servizio con un protagonista che vive una
storia coinvolgente.

Per promuovere il lancio di una nuova modalità di accesso ai servizi, ad
esempio SPID, potrai descrivere il percorso ad ostacoli che l’eroe (il
cittadino) si trova ad affrontare nella quotidianità (scartoffie, file
inutili, etc.) sino al punto in cui si accorge che con un semplice click
l’accesso ai servizi si semplifica, e così il suo rapporto con la
pubblica amministrazione.

Struttura a Petalo
^^^^^^^^^^^^^^^^^^

Lo schema prevede una struttura di storie multiple - spesso non
collegate fra loro - con diversi protagonisti organizzate attorno ad un
servizio o prodotto, ma con un unico messaggio al centro. Puoi
utilizzare questa tipologia per illustrare le diverse esigenze e
necessità che un servizio soddisfa.

Il racconto è caratterizzato da:

-  protagonisti che hanno un desiderio comune o i cui bisogni abbiano
   soluzioni simili o collegate fra loro;

-  confini ben definiti che mettono in evidenza i punti di collegamento
   tra i diversi personaggi;

-  contesti differenti che convergono su una soluzione comune.

Scegli la struttura narrativa a petalo se vuoi trasmettere il valore
aggiunto del servizio e della sua fruizione attraverso storie molto
diverse tra loro ma che hanno in comune il messaggio che vuoi veicolare.

**Quando usare questa tecnica**

Se ad esempio vuoi raccontare l’unicità di un servizio, il suo valore
irrinunciabile per tutti i potenziali beneficiari, puoi affidare il
messaggio al racconto corale di tanti protagonisti diversi ciascuno
dall’altro. Scegli tre o quattro protagonisti e dai voce a diversi punti
di vista di cui sono portatori. L’apparente contrasto del loro racconto
farà emergere, alla fine, ancora di più il carattere universale del
servizio promosso, che unifica tutti i bisogni e che alla fine, si
scopre, mette tutti d’accordo.

Scegli una trama
~~~~~~~~~~~~~~~~

Puoi raccontare e arricchire la tua storia con elementi di contorno che
catturano l’attenzione dell’utente, ponendo l’accento sulla trama invece
che sul protagonista.

Montagna
^^^^^^^^

È una tecnica che porta il destinatario del messaggio fino ad un punto
massimo di suspence o tensione per poi accompagnarlo fino alla
conclusione della storia. Questa struttura è più articolata rispetto al
viaggio dell’eroe perché prevede più momenti di rischio o sfida. Puoi
utilizzarla per mostrare i passaggi necessari per fruire del servizio in
maniera completa fino al soddisfacimento del bisogno.

Nel racconto è necessario:

-  definire, nella prima parte della storia, il protagonista e il
   bisogno che deve soddisfare;

-  individuare gli scenari possibili, tenendo presente le eventuali
   criticità crescenti, per stimolare il coinvolgimento narrativo;

-  accompagnare il destinatario verso la conclusione.

**Quando usare questa tecnica**

Scegli la struttura della montagna se vuoi guidare il cittadino verso la
soluzione.

Se vuoi tenere alta l’attenzione del lettore per tutta la durata del tuo
racconto coinvolgilo sin dai primi istanti immergendolo in una realtà
amplificata: fai entrare in empatia il lettore con le immense fatiche
che il protagonista della storia si trova a dover affrontare, porta il
racconto al punto massimo di pathos e infine accompagnalo alla
conclusione risolvendo tutte le criticità. Scegli questa tecnica per
raccontare ad esempio attraverso il paradosso di una impresa titanica la
facilità di utilizzo di un servizio, rimedio infallibile e salvifico.

Falsa Partenza
^^^^^^^^^^^^^^

Inizia con una storia in cui la conclusione è prevedibile - e spesso
fallimentare - ma poi cambia direzione, si blocca e ricomincia
nuovamente con un modo diverso.

Utilizza una logica che parte dalla conclusione più scontata, per
catturare l’attenzione sulla soluzione reale. Puoi utilizzare questo
modello narrativo per mostrare come il servizio che promuovi possa
semplificare la vita del destinatario.

Il racconto deve:

-  avere una trama che stravolga le aspettative del pubblico;

-  mostrare i vantaggi di un approccio flessibile;

-  utilizzare la narrazione per riportare al messaggio iniziale.

Se conosci le aspettative dell’utente rispetto a un prodotto/servizio,
puoi utilizzare la falsa partenza per mostrare soluzioni alternative e
comunicare la flessibilità dell’organizzazione presso il pubblico.

**Quando usare questa tecnica**

Se per esempio vuoi sensibilizzare il tuo pubblico su un tema di
attualità puoi cominciare il racconto scegliendo una partenza negativa,
che anticipa e prefigura una conclusione peggiore, per portare il
pubblico su un terreno noto (ci immaginiamo come andrà a finire...). Sul
più bello il racconto cambia rotta, richiama l’attenzione ed offre un
imprevedibile finale.

Combina più storie o idee per raccontare il servizio
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Puoi combinare storie e idee per raccontare il servizio da diversi punti
di vista.

Cerchi Concentrici
^^^^^^^^^^^^^^^^^^

Sono diverse strutture narrative che hanno al centro un messaggio unico.

Ciascuna storia, ciascun punto di vista serve per enfatizzare la
centralità di un determinato messaggio, che puoi utilizzare per
descrivere una caratteristica del tuo servizio.

La storia si struttura su:

-  un nucleo centrale del messaggio che definisce i confini;

-  gli elementi collaterali che arricchiscono il messaggio e che
   aiuteranno ad amplificare la comunicazione;

-  delle analogie per passare dal messaggio centrale verso le
   informazioni aggiuntive e ritornare al cuore del messaggio per
   sottolinearne l’importanza.

Usa la struttura dei cerchi concentrici quando promuovi un servizio che
ha tante applicazioni.

**Quando usare questa tecnica**

Se vuoi dare enfasi ad un solo messaggio e per esempio, promuovere una
call to action, puoi amplificare il racconto ricorrendo al gioco delle
analogie: ti consentirà di spostare continuamente il piano di ascolto da
un punto all’altro della narrazione, portarlo al punto più alto di
attenzione e risolverlo poi nel messaggio finale (chiudendo così il
cerchio).

Idee Convergenti
^^^^^^^^^^^^^^^^

Utili quando si vuole dimostrare che diverse idee possono portare ad una
stessa conclusione.

Questa tecnica può essere utilizzata quando lo stesso servizio
rappresenta una soluzione comune a bisogni diversificati.

Il racconto illustra esigenze diverse per le quali vi può essere una
soluzione comune.

Se vuoi raccontare la filosofia che ha ispirato il miglioramento
nell’erogazione/fruizione del servizio, la sua versatilità e le sue
molteplici funzioni, puoi utilizzare la tecnica delle idee convergenti.

**Quando usare questa tecnica**

Se vuoi dare enfasi al valore di una nuova modalità offerta dalla tua
amministrazione (ad esempio i pagamenti elettronici) puoi far convergere
il racconto sulla sua versatilità: consentendoti l’accesso a molteplici
servizi potrai ad esempio pagare una multa, iscrivere tuo figlio
all’asilo e assicurarti il servizio mensa della sua scuola.

Scegli un percorso lineare
~~~~~~~~~~~~~~~~~~~~~~~~~~

Puoi utilizzare una logica lineare per raccontare in breve il servizio
che vuoi promuovere, le sue caratteristiche e i vantaggi che derivano
dal suo utilizzo.

Sparklines
^^^^^^^^^^

| È una struttura in cui il contenuto è sviluppato “come le cose sono
  realmente” e “come dovrebbero essere”.
| E’ molto utile per raccontare il servizio dal punto di vista del
  cittadino, enfatizzando gli sforzi che l’organizzazione compie per
  soddisfarlo (ad esempio migliorando prodotti e/o processi).

La storia è caratterizzata da:

-  diversi piani narrativi principali, dal punto di vista del
   protagonista, che mostrano cosa accade realmente e cosa, invece,
   dovrebbe succedere in un mondo ideale;

-  diversità (positive e negative) tra le due diverse linee narrative
   che servono per strutturare il tuo messaggio.

**Quando usare questa tecnica**

Se per esempio vuoi far conoscere i miglioramenti di un servizio
pubblico che sconta nell’immaginario pubblico un ritardo o viene
percepito come poco efficiente, puoi impostare il tuo racconto partendo
dalla narrazione di un mondo ideale. Nel mondo ideale tutto funziona, la
soddisfazione del cittadino si legge nel suo sorriso quando riesce a
completare un’operazione grazie al servizio in questione e non esistono
intoppi. Da qui il racconto ci riporta in un terreno più realistico e
cambia il piano narrativo: non tutto è perfetto è vero, il protagonista
del racconto è costretto a ridimensionare le sue aspettative, c’è ancora
tanto lavoro da fare. Forse nel mondo reale l’utente non raggiungerà mai
l’esemplarità del mondo perfetto... ma ponendo l’accento su tutto quello
che ancora c’è da fare si sposta l’attenzione sui piccoli passi avanti
che l’amministrazione sta compiendo, per rendere migliore ogni giorno il
servizio al cittadino.

In Media Res
^^^^^^^^^^^^

La narrazione inizia dal centro della storia, procede verso l’inizio e
poi ritorna alla fine.

Si focalizza subito il punto centrale della narrazione, che viene
sviluppato in maniera lineare verso la conclusione. Puoi usare questa
modalità narrativa per evidenziare da subito il servizio che vuoi
raccontare.

Il racconto deve:

-  iniziare subito dalla parte più avvincente della storia;

-  creare un collegamento con la situazione iniziale, accennando a come
   è nato il bisogno specifico, senza entrare troppo nel dettaglio di
   eventuali imprevisti/dinamiche correlate;

-  arrivare ad una conclusione che sia logica e lineare.

Puoi focalizzarti da subito sul servizio e procedere verso la
conclusione con l’approccio in media res.

**Quando usare questa tecnica**

Punta dritto al cuore del racconto e focalizza da subito l’attenzione
sulla cosa più importante da dire (per esempio la cosa in assoluto più
utile di un servizio digitale da sapere). Puoi ricorrere a questo
espediente narrativo coinvolgendo subito il lettore/ ascoltatore in
maniera emotiva, facendolo entrare repentinamente nel vivo di una storia
che non conosce. Solo allora, inizia a introdurre intorno a lui i
“tasselli informativi mancanti” che aggiungono valore e che aiutano a
contestualizzare la storia appena raccontata, fino a ricomporre intorno
ad essa la cornice di contesto.

Racconta la tua storia con le immagini
~~~~~~~~~~~~~~~~~~~~~~~~~~~~~~~~~~~~~~

Il racconto può essere fatto anche per immagini (visual storytelling)
utilizzando foto, video, infografiche o animazioni. Le immagini
possono essere accompagnate da una voce registrata o da brevi
sottotitoli descrittivi in modo da chiarire il messaggio in maniera
inequivocabile.
Nel raccontare attraverso immagini è necessario individuare uno stile
visivo consono alla tua amministrazione e tener conto dell’immaginario
visivo del tuo pubblico.
Puoi scegliere di raccontare i tuoi servizi in modo dinamico e
interattivo utilizzando le immagini o un mix di elementi visivi,
prestando attenzione anche al mezzo che utilizzi per diffondere la tua
storia.

.. admonition:: DEVI
  
    Individuare il modello narrativo adatto al tuo servizio digitale e agli aspetti che vuoi raccontare con le immagini.

.. admonition:: DOVRESTI
   
   Comprendere nella tecnica di narrazione scelta delle soluzioni di visual storytelling per aggiungere creatività e unicità alla tua storia. Creare anteprime o spoiler della tua storia usando le storie di facebook o instagram.

.. admonition:: POTRESTI

   Coinvolgere i dipendenti o i cittadini come storyteller per raccontare pezzi della loro storia che valorizzino ancora di più il tuo racconto.