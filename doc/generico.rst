La comunicazione per la promozione dei servizi digitali
=======================================================


Definisci il piano di comunicazione o le linee guida in breve
-----------------------------------------------------------------

La Comunicazione è la leva strategica per la promozione dei servizi pubblici digitali. Utilizzala al meglio. Le attività di comunicazione hanno lo scopo di cambiare, in meglio, le abitudini dei cittadini attraverso l’informazione, il racconto e la sensibilizzazione sulle nuove possibilità offerte dal digitale. Il piano di comunicazione è lo strumento che ti permette di guidare tutte le azioni necessarie alla promozione dei servizi digitali offerti dalla tua amministrazione, sia nel breve che nel lungo periodo.

**In particolare creare un piano di comunicazione ti consente di:**

1. definire la strategia generale per la promozione dei tuoi servizi nei confronti di cittadini e imprese;

2. programmare e gestire al meglio le attività da mettere in campo; 

3. raggiungere i tuoi obiettivi nell’arco temporale che ti dovrai prefissare.

**Un piano di comunicazione prevede diverse fasi:**

**Dove ti trovi?** per rendere efficace il messaggio da comunicare è importante analizzare il contesto di riferimento (esterno ed interno all’organizzazione) e le esperienze simili di successo (o di fallimento).

**Cosa vuoi ottenere?** avere obiettivi chiari e ben definiti ti permette di valutare al meglio tutte le attività necessarie da mettere in campo per raggiungerli;

**A chi vuoi parlare?** cerca di capire da subito a chi ti stai rivolgendo, a chi è indirizzato il tuo messaggio. Una corretta analisi e segmentazione del target ti permetterà di scegliere i mezzi migliori per intercettarlo. 

**Quanto puoi spendere?** stabilisci le risorse economiche da destinare  alle tue attività di promozione dei servizi.

**Dove vuoi dirlo?** è fondamentale scegliere i mezzi e i canali di comunicazione in base al target e al tipo di messaggio da comunicare;

**Cosa vuoi dire?** è necessario definire il contenuto della comunicazione, lo stile e il tono da utilizzare;

**Come è andata?**  l’analisi e il monitoraggio sono fondamentali per valutare l’efficacia delle attività di comunicazione messe in campo e per poter capire cosa ha funzionato, cosa no e quali sono le aree di miglioramento per il futuro.

Nei paragrafi dedicati troverai indicazioni utili per affrontare ciascuna di queste fasi. Ricordati e ricorda  che la comunicazione è parte integrante della strategia di sviluppo e lancio di un servizio digitale.

.. admonition:: DEVI

   Definire il Piano di comunicazione sulla base degli obiettivi dell’organizzazione e delle caratteristiche del servizio o dei servizi    da promuovere.

.. admonition:: DOVRESTI
   
   Utilizzare i dati di analisi di scenario e studiare i target di riferimento dei tuoi servizi per tarare al meglio i tuoi                obiettivi

.. admonition:: POTRESTI

   Redigere un piano di comunicazione relativo alla promozione dei servizi digitali che comprenda da subito tutte le attività di            transizione dall’analogico al digitale previste dalla tua amministrazione.


Dove ti trovi? Analizza e confronta il contesto e il servizio
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Dedica del tempo all’analisi del servizio che offri al cittadino o alle imprese e ai vantaggi che comporta. Devi capire tu per primo le caratteristiche del servizio - anche quelle tecniche - per poterlo comunicare al meglio. Fai come faresti con un’auto da comprare: valuta gli aspetti positivi da valorizzare e tieni presente quelli critici.
È probabile che qualcuno prima di te si sia trovato a lanciare un servizio uguale o simile:
guarda cosa è stato fatto, confronta la tua esperienza con quella realizzata da altre amministrazioni e prendi spunto (valgono sia le esperienze positive che quelle negative!).

.. admonition:: DEVI

   - Comprendere i bisogni degli utenti: quest'attività ti permetterà di soddisfare i bisogni ancora inesplorati del cittadino/impresa e      aggiungere valore alla tua comunicazione.

   - Confrontarti da subito con chi ha sviluppato il servizio per avere informazioni complete ed entrare davvero nel progetto. Capisci        chi è coinvolto e con quale ruolo, informati da subito sugli sviluppi futuri.

   - Capire come mai nasce il servizio, a quali bisogni del target risponde, quale è la cornice strategica (nazionale e locale)              all’interno del quale si contestualizza.

.. admonition:: DOVRESTI

   Fai in modo che l’Ufficio comunicazione diventi parte del gruppo di lavoro tecnico che si occupa di sviluppare il servizio, così        sarai sempre aggiornato sulle sue evoluzioni.

.. admonition:: POTRESTI

   Analizzare e misurare la risposta del cittadino rispetto al servizio offerto: comprensione, utilizzo e soddisfazione. Puoi legare        l’ascolto del target alle attività di monitoraggio per migliorare o modificare la tua strategia in modo da capire da subito se          nascono nuove evidenze.  


Cosa vuoi ottenere? Definisci gli obiettivi di comunicazione
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Gli obiettivi di comunicazione, nel caso dei servizi digitali, riguardano: la conoscenza del servizio, il vantaggio percepito dal cittadino nel suo utilizzo, l’aumento della diffusione e la soddisfazione degli utenti.

I tuoi obiettivi devono essere:  

- Specifici
- Misurabili 
- Accessibili 
- Realistici 
- Temporizzabili

In una parola **SMART**!

Più  saranno chiari i tuoi obiettivi, più facile sarà raggiungerli adattandosi anche all’evoluzione del contesto.

.. admonition:: DEVI

   Far conoscere il servizio ai cittadini; valorizza i vantaggi pratici e valoriali così abbatterai le barriere di diffidenza nei          confronti delle novità.


.. admonition:: DOVRESTI

   Condividere sempre gli obiettivi di comunicazione e promozione con tutto il gruppo di lavoro impegnato nello sviluppo. Ricorda che      gli obiettivi di comunicazione devono andare di pari passo con le varie fasi di evoluzione del servizio.

.. admonition:: POTRESTI

   Evidenziare, attraverso la comunicazione, i progressi fatti dalla tua amministrazione grazie alla transizione al digitale e fare così    brand awareness. Migliorerai la percezione della PA da parte di cittadini e opinione pubblica. Ricordati di non far prevalere questa    attività sulla comunicazione di servizio al cittadino.


A chi vuoi parlare? Analizza i destinatari della tua azione di comunicazione
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Per promuovere al meglio un servizio digitale è fondamentale sapere a chi è indirizzato: devi individuare e conoscere nel dettaglio il tuo target per capire come raggiungerlo.
Una volta messe a fuoco le personas, ossia i destinatari dei messaggi, cerca di segmentarli il più possibile e non trascurare le loro abitudini digitali e non.
Se non hai dati e informazioni di dettaglio sulle caratteristiche e sul livello di digitalizzazione del tuo target, puoi utilizzare alcuni indicatori facilmente reperibili oppure mettere a punto dei questionari molto semplici da sottoporre all’utente. 

.. admonition:: DEVI

   - Identificare il target di riferimento per il quale dovrai definire contenuti e strumenti delle attività di comunicazione e              promozione del tuo servizio.

   - Individuare le caratteristiche socio-demografiche, comportamentali, gli stili di vita e le abitudini di consumo digitale del tuo        target di riferimento rispetto alla tipologia del servizio che devi comunicare (contenuti e modalità di accesso).

.. admonition:: DOVRESTI

   - Analizzare il livello di utilizzo e il percorso che l’utente svolge per accedere ai servizi digitali già offerti dalla tua              amministrazione. È semplice e ti aiuterà a capire su quale segmento del target è maggiormente necessario concentrarsi.
 
   - Ricordare che il target non è statico e si modifica nel corso del tempo, per questo è necessario concentrarsi su attività di            analisi che comprendano tutto il ciclo di vita di promozione del servizio.

.. admonition:: POTRESTI

   Svolgere un’indagine di mercato: prima del lancio di un servizio o di una serie di servizi, ti aiuterà a individuare le                  caratteristiche e le abitudini del tuo target soprattutto se è molto variegato.


Quanto puoi spendere? Definisci il budget
~~~~~~~~~~~~~~~~~~~~~~~~~~~~~~~~~~~~~~~~~~
 
È indispensabile pianificare un budget che sia sostenibile rispetto al bilancio della tua organizzazione e che venga impiegato efficacemente per raggiungere gli obiettivi di comunicazione. Ricordati che esistono diversi fondi per finanziare le attività di comunicazione su questi temi, verifica quali sono quelli che hai a disposizione. Se non hai budget non scoraggiarti e metti in moto le idee. Si può fare una buona ed efficace comunicazione anche senza grandi risorse economiche.

.. admonition:: DEVI

   Avere ben chiari budget e risorse a disposizione. Sia che tu ne abbia, sia che tu non ne abbia.

.. admonition:: DOVRESTI

   Sensibilizzare i decisori sulla necessità di allocare fondi sulla promozione dei servizi digitali. Predisponi un piano di                comunicazione comprensivo di definizione del budget e delle risorse necessarie al raggiungimento obiettivi che punti a raggiungere.

.. admonition:: POTRESTI

   Fai un’analisi costi-benefici, ti aiuterà a determinare le dimensioni del risultato minimo che dovrai raggiungere in funzione del        budget allocato.


Dove vuoi dirlo? Scegli i mezzi di comunicazione e definisci una strategia media
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~
 
Una volta definiti target e budget è il  momento di pianificare i mezzi più adatti a veicolare il tuo messaggio al tuo target. 
Ricordati che, per raggiungere il destinatario del servizio digitale che vuoi comunicare, potrai scegliere sia i canali offline che quelli online così da valorizzare al massimo la tua strategia di comunicazione. 
 
.. admonition:: DEVI 

   - Definire una strategia che prenda in considerazione tutto il ciclo di vita del servizio a partire dal pre-lancio. Pianifica i mezzi      da utilizzare anche in base alle differenti fasi di sviluppo. In una fase di test, ad esempio, non è necessario utilizzare tutta la      gamma di strumenti che hai a disposizione. 

   - Scegliere sempre i mezzi in base alle caratteristiche del target, al servizio che devi promuovere e al messaggio che hai scelto di      veicolare. Ricorda sempre che il tuo obiettivo è quello di illustrarne caratteristiche, modalità di utilizzo e vantaggi che ne          derivano.
  
.. admonition:: DOVRESTI

   Definire un piano temporale in cui programmare le attività di comunicazione, ricordando che i servizi digitali hanno un ciclo di        sviluppo e picchi di utilizzo (es: scadenze particolari porteranno ad un maggiore utilizzo del tuo servizio e dunque ad una maggiore    esposizione mediatica). 

.. admonition:: POTRESTI 

   Utilizzare, se hai un budget limitato, un media mix focalizzato su attività sul territorio che hanno un costo minore (ad es. attività    di media relation) e che includa strumenti digitali. A prescindere dalle risorse a disposizione cerca sempre di raggiungere tutti i      segmenti del tuo target.


Cosa vuoi dire? Definisci il messaggio e lo stile della comunicazione: cosa non puoi dimenticarti di raccontare
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Hai messo a fuoco gli obiettivi e definito il target, ora è il momento di scegliere il contenuto e lo stile della tua comunicazione. Questo è il fulcro di tutto, hai una grande responsabilità.

Per raggiungere al meglio i cittadini è fondamentale che i messaggi da veicolare siano semplici e diretti. 

Questi alcuni dei messaggi che non puoi fare a meno di declinare nella tua comunicazione:

- risparmio di tempo;
- comodità di utilizzo;
- risparmio economico;
- sicurezza nel trattamento dei dati e della privacy degli utenti;
- accessibilità e inclusione.

.. admonition:: DEVI

Scegliere uno stile informativo ma coinvolgente, avendo sempre in mente il target del servizio che stai comunicando. Usa sempre un linguaggio chiaro e diretto che metta a fuoco i vantaggi del tuo servizio. 

.. admonition:: DEVI

   Ricordati di non dare niente per scontato, ricorda sempre che la tua comunicazione deve accompagnare i cittadini nella scoperta di      nuove modalità di fruizione dei servizi; cerca di sostenerli nel cambiamento delle loro abitudini.

.. admonition:: DEVI 

   Evidenziare le modalità di supporto messe a disposizione degli utenti meno esperti. È indispensabile che il cittadino non si senta      spaesato di fronte alle novità proposte dall’amministrazione. 

.. admonition:: DOVRESTI

   Coinvolgere il tuo interlocutore: essere creativo, persuasivo, ironico e autoironico. Ci sono tanti modi e tante possibilità per        raccontare novità, vantaggi e qualche volta anche disagi temporanei che possono derivare dalla trasformazione digitale dei servizi. 
 

.. admonition:: POTRESTI
 
   Condividere pubblicamente i dati sull’utilizzo dei nuovi servizi, fai in modo che il cittadino si senta parte del percorso di            modernizzazione dell’amministrazione. Ricordati di non essere autoreferenziale!


Come è andata? Misura l’efficacia delle tue attività di comunicazione
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

E' fondamentale fare un’analisi dei risultati che ottieni nel corso di ogni fase. Hai diverse possibilità a disposizione in base agli strumenti che hai deciso di utilizzare; misura sempre la tua comunicazione.

.. admonition:: DEVI
 
   Analizzare e monitorare costantemente i risultati delle campagne attraverso indicatori qualitativi e quantitativi.


.. admonition:: DOVRESTI

   Creare e alimentare dei report con  informazioni provenienti da uffici che hanno funzioni diverse nella gestione del servizio. Pensa    ad esempio alla rilevazione di problemi tecnici o di operazioni non andate a buon fine. Estendi lo sguardo: gli uffici tecnici          raccolgono dati utili anche per le tue attività. 

.. admonition:: POTRESTI
 
   Consultare il tuo target con brevi questionari, potrai valutare in modo diretto l’efficacia e la diffusione delle azioni di              comunicazione che hai messo in campo: non aver paura di chiedere ai tuoi interlocutori quali sono state le mancanze rilevate nella      fase appena conclusa, le informazioni che otterrai ti serviranno per orientare le attività future.

Qualcosa è andato storto. Gestione della crisi nella comunicazione.
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Metti a punto un piano che ti aiuti a gestire la comunicazione della tua amministrazione  in situazioni di emergenza relative alla fruizione di un servizio. Sicuramente ti capiterà di dover gestire critiche derivanti da incomprensioni, problemi tecnici o malfunzionamento del servizio. Non spaventarti! la comunicazione, se gestita bene, ti aiuterà ad affrontare anche questa situazione

.. admonition:: DEVI
 
   Comunicare tempestivamente sia con i media che con i tuoi interlocutori. Non farti cogliere impreparato, devi agire e non re-agire.      Prendi per primo la parola e spiega cosa sta accadendo senza negare il problema né trincerarti dietro no comment.

.. admonition:: DOVRESTI

   Identificare le responsabilità interne al team di comunicazione in caso di crisi. Ognuno deve sapere cosa fare e come farlo. Se sei      da solo non scoraggiarti, definisci una policy semplice e chiara che in caso di emergenza  ti aiuterà ad identificare le priorità. 

.. admonition:: POTRESTI
 
   Identificare le situazioni di critiche che potresti trovarti a gestire rispetto al funzionamento dei servizi digitali offerti dalla      tua amministrazione in modo da identificare modalità di comunicazione e tipologia di messaggi da diffondere.



Gli strumenti della comunicazione
----------------------------------

Il ruolo dei media: il digitale fa notizia.
~~~~~~~~~~~~~~~~~~~~~~~~~~~~~~~~~~~~~~~~~~

I mezzi di informazione, locali e nazionali, hanno un ruolo fondamentale nella promozione dei servizi digitali. Considerali i tuoi partner per raggiungere un ampio  numero di persone. Condividi con i giornalisti le novità che riguardano un servizio già dalla fase di studio e poi di lancio,  aggiornali sempre sugli sviluppi.

.. admonition:: DEVI

   Organizzare un momento di confronto con i giornalisti prima di lanciare un nuovo servizio. Realizza un kit per la stampa che sintetizzi    le caratteristiche del servizio e tutte le informazioni che desideri condividere con i cittadini. Utilizza contenuti diversificati        (testi, immagini, video, grafiche, infografiche, ecc.) per agevolare il lavoro dei giornalisti nel raccontare il servizio.

.. admonition:: DOVRESTI

   Assicurarti che l’ufficio stampa curi le relazioni con i giornalisti e i media tradizionali senza trascurare quelle con blogger,          influencers e opinion leader di settore. 

.. admonition:: POTRESTI

   Utilizzare al meglio tutti i canali digitali in possesso dell’amministrazione: sito, DEM, newsletter, social media anche per mantenere    aperto il dialogo con i giornalisti rispetto alle novità relative allo sviluppo dei servizi digitali della tua amministrazione. 


La comunicazione diretta: URP, canali fisici ed eventi sul territorio.
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

La comunicazione attraverso canali fisici rappresenta un punto di incontro fondamentale per avvicinare i cittadini e le imprese alla pubblica amministrazione, sia in fase di lancio sia in fase di aggiornamento o miglioramento di un servizio.

Sono diverse le modalità con le quali puoi raggiungere i tuoi interlocutori.

La comunicazione agli sportelli
~~~~~~~~~~~~~~~~~~~~~~~~~~~~~~~~

Spesso, è il primo punto di contatto tra  amministrazione e cittadini, luogo in cui si raccolgono i bisogni e i feedback degli utenti. È un canale privilegiato per formare e supportare i cittadini con meno competenze digitali. Condividi gli obiettivi strategici delle attività di comunicazione relative alla promozione dei servizi digitali con il personale impegnato agli sportelli, il loro supporto è di fondamentale importanza in  tutte le fasi di promozione del servizio.

.. admonition:: DEVI
   
   Mettere a disposizione degli sportelli al cittadino materiale informativo e promozionale.

.. admonition:: DOVRESTI

   Organizzare dei momenti di confronto durante i quali illustrare ai cittadini e alle imprese i servizi digitali e i loro vantaggi.        Individua il momento di maggior afflusso e organizza un corner dedicato all’informazione e alla promozione con personale                adeguatamente formato per rispondere alle domande dei cittadini.

.. admonition:: POTRESTI

   Organizzare workshop e attività di formazione. Potresti coinvolgere organizzazioni, associazioni e altri soggetti che possano aiutare    i cittadini - anche operativamente - a comprendere al meglio l’utilizzo dei servizi digitali.

Gli eventi
~~~~~~~~~~

Gli eventi rappresentano una grande opportunità per favorire l’inclusione del cittadino, sopratutto se c’è un nuovo servizio da presentare.

Alcuni consigli per realizzare un evento efficace qualsiasi sia la dimensione e la portata:

- individua gli elementi essenziali (oggetto, destinatari principali e secondari, luogo, data, agenda);

- pianifica le attività dell’evento, privilegia situazioni in cui i partecipanti possano essere attivi e non semplici spettatori; 

- definisci i contenuti degli interventi - che devono essere coerenti e fluidi - e metti a disposizione i materiali anche dopo l’evento;

- pianifica la comunicazione dell’evento, identificando destinatari e canali, e costruendo contenuti chiari, diretti e coinvolgenti in tutte le sue fasi (prima, durante e dopo).

.. admonition:: DEVI
 
   Scegliere il luogo in base al target e agli obiettivi che ti sei dato in modo da favorire la più ampia partecipazione. Ricorda che il    cuore dell’evento deve essere la sperimentazione del servizio (anche se in fase di test)

.. admonition:: DOVRESTI

   - Prevedere uno streaming dell’evento da diffondere attraverso i tuoi canali digitali cercando sempre di interagire con gli utenti        collegati in remoto.
   
   - Invitare a partecipare anche le amministrazioni vicine, o comunque tutti i soggetti interessati dal lancio del tuo servizio in        modo da avviare percorsi di collaborazione e condivisione delle esperienze.

.. admonition:: POTRESTI
 
   Coinvolgere dei media partner o degli influencer che ti supportino nella diffusione ampliandone la portata.
   
 
 
La comunicazione digitale per la promozione dei servizi.
---------------------------------------------------------

Anche per l’informazione di servizio il cittadino “mette sul podio” i canali di comunicazione digitale. In questi canali nasce, cresce e si rafforza la reputazione del tuo ente e dei servizi che offre, è fondamentale saperli gestire al meglio per creare un vero rapporto di fiducia e di dialogo tra cittadino e PA.

.. admonition:: DEVI
 
   - Prevedere una strategia di comunicazione digitale del servizio che sia coerente con la strategia e la comunicazione integrata            dell’ente e  in linea con gli altri canali di comunicazione.
 
   - Prevedere un piano e un calendario editoriale per pianificare i contenuti per la promozione dei tuoi servizi digitali. Il piano          editoriale riflette la strategia e gli obiettivi di comunicazione e deve essere integrato con gli altri strumenti e canali di            comunicazione. Il calendario ti aiuta a pianificare i cicli di promozione, le tempistiche, la tipologia di messaggio sulla base di      scadenze, ricorrenze, eventi tuoi o terzi, stagionalità del servizio digitale (ad es: l’iscrizione scolastica, il pagamento della        mensa etc).

.. admonition:: DOVRESTI

   Rafforzare e valorizzare la tua comunicazione con attività di promozione sui canali online. Ricordati di non sottovalutare la            promozione sui canali digitali, la pubblicità online ti aiuta a diffondere notizie sul tuo servizio e a renderlo più interessante per    il tuo target. Pensa ad esempio ad una campagna banner, SEO e SEM.

.. admonition:: POTRESTI
 
   Promuovere servizi e progetti anche attraverso strategie di comunicazione cosiddette non convenzionali, come il viral marketing o il    digital storytelling.
   
   
Il sito web istituzionale.
~~~~~~~~~~~~~~~~~~~~~~~~~~

Il sito istituzionale è la porta di accesso principale per entrare in contatto con la tua organizzazione. È spesso il primo il canale    per presentare le tue attività e al tempo stesso il mezzo utilizzato dai cittadini per scoprire e accedere ai tuoi servizi online. Ricordati di organizzare i contenuti in modo chiaro, semplice e trasparente.

Ricordati di:

- organizzare i contenuti in modo chiaro, semplice e trasparente. Il sito è fondamentale per informare l’utente e descrivere attività e   servizi, promuovere le novità a essi collegate con notizie, focus, infografiche, materiali di approfondimento;

- trovare sempre un equilibrio tra uno stile di comunicazione che catturi l’attenzione del lettore e gli approfondimenti sulle             caratteristiche e delle funzionalità dei servizi.

- prevedere conla "privacy policy" le  modalità di gestione del sito in riferimento al trattamento dei dati personali degli utenti         visitatori che lo consultano, di richiamarla nella tua "Social Media Policy" e di aggiungere (nella SMP) come verranno richiesti e       trattati i dati personali degli utenti che useranno i tuoi canali di promozione (ad es: iscritti alla newsletter, che usano Whatsapp e   Telegram).

.. admonition:: DEVI
 
   - Aggiornare sempre il sito con le notizie sui servizi, soprattutto nella fase di lancio di uno nuovo e della sua campagna di              comunicazione. Aggiungi contenuti multimediali come foto o infografiche che supportino e rafforzino la narrazione;
 
   - Descrivere in maniera chiara ed esauriente i servizi inserendo tutte le informazioni necessarie per potervi accedere e ricevere          assistenza, in modo da accompagnare l’utente in ogni fase di utilizzo del servizio stesso;
 
   - Prevedere degli approfondimenti per spiegare ai cittadini e ai media i processi più complessi attraverso, ad esempio, l’utilizzo        delle FAQ (domande frequenti con risposte preimpostate). 

**DOVRESTI**

- Scrivere i testi ottimizzandoli per i motori di ricerca (vedi linee guida AgID SEO).

- Definire obiettivi di conversione, cioè obiettivi strategici e mirati di risposta diretta per ottenere il massimo ritorno               sull'investimento (ROI).

**POTRESTI**
 
Associare al sito istituzionale un canale parallelo di racconto e approfondimento - come ad esempio un canale Medium - che ti consente di:
- informare e aggiornare su iniziative e progetti che supportano l’attuazione dei servizi e sugli adempimenti degli obblighi normativi     nazionali e internazionali; 
- spiegare in maniera informale e attraverso una narrazione coinvolgente, come funzionano processi complessi e che impatto hanno sui       cittadini.


Oltre il sito c’è di più. Gli altri strumenti online.
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Il sito istituzionale non è l’unico strumento che puoi utilizzare sul web, puoi rafforzare la comunicazione dei tuoi servizi e migliorare il dialogo con i cittadini servendoti anche di altri strumenti e canali di comunicazione online come: siti tematici, landing page, newsletter e mail dedicate.

I siti tematici ti aiutano a indirizzare la comunicazione verso determinati target rendendo più semplice e diretta la promozione e la comprensione del servizio. (Ad es. spid.gov.it)

La e-mail (newsletter) è uno strumento molto efficace ed utile per dialogare costantemente con l’utente ed aggiornarlo in modo periodico.


Siti tematici o Landing page
^^^^^^^^^^^^^^^^^^^^^^^^^^^^

Crea un sito tematico solo se hai un’esigenza di comunicazione orientata al servizio che non trova adeguato spazio sul tuo sito istituzionale. Se lanci un nuovo servizio per cui riscontri l’esigenza di informare e assistere i cittadini puoi creare un sito attraverso il quale accompagnare il cittadino nella familiarizzazione con le nuove funzionalità e anche con le attività di assistenza. Se digitalizzi i servizi di un asset strategico delle tue attività, come la sanità, il turismo, la mobilità puoi prevedere un ambiente web dedicato.

Sfrutta invece lo strumento della Landing page per promuovere le funzionalità o una call to action sul servizio (ad es: l’iscrizione e la partecipazione ad un evento, l’iscrizione ad un servizio di alert). 

La landing page contiene una descrizione chiara e accattivante delle caratteristiche del servizio insieme all’invito all’azione. Gli obiettivi della landing page sono:

- informazione/promozione di uno specifico servizio/attività;

- lead generation/raccolta contatti;

- conversione.

**DEVI**

Assicurarti che il tuo ambiente online contenga in maniera chiara e semplice informazioni su tutto il ciclo del servizio (come richiederlo, dove andare, come avere assistenza, etc);

**DOVRESTI**

Monitorare il “tasso di conversione” (il numero di clic al servizio, il numero di adesioni e/o abbonamenti al servizio) con gli strumenti di analytics (link sezione monitoraggio).

**POTRESTI** 

Prevedere una sezione dedicata al materiale promozionale (press kit, infografiche)


La Newsletter e le e-mail.
^^^^^^^^^^^^^^^^^^^^^^^^^^^^

Migliora il rapporto con i tuoi cittadini adottando soluzioni di Citizen Relationship Management (CRM). Con l’iscrizione alla newsletter, il cittadino sceglie di far entrare la tua amministrazione nella mailbox personale per ricevere notizie, informazioni e dati utili su temi di suo interesse. 

Grazie a questo strumento, la tua amministrazione può organizzare in maniera mirata le comunicazioni e gli aggiornamenti e innescare un ingaggio diretto per la promozione dei  servizi..

**DEVI**

Fare molta attenzione al trattamento dei dati personali e aggiornarlo con le disposizioni del General Data Protection Regulation- Regolamento UE 2016/679.

**DEVI**

Inviare una newsletter solo quando hai dei contenuti di qualità che possono realmente interessare il cittadino rispetto alle possibilità di utilizzo del servizio (lancio, nuove funzionalità etc etc)

**DOVRESTI**

Associare alle notizie dell’amministrazione anche notizie di fonti terze (da giornali, eventi o approfondimenti) che possano rendere più completa l’informazione sul tuo servizio. 

**POTRESTI** 

Associare all’invio periodico della newsletter l’apertura di un canale Telegram come ulteriore canale di diffusione delle informazioni più operative relative alla promozione dei tuoi servizi (ad es scadenze di pagamento).


I social media
~~~~~~~~~~~~~~~

I social media sono spazi di relazione che permettono sia la socializzazione e l’interazione con il contenuto sia il racconto dei tuoi servizi con tecniche narrative coinvolgenti come lo storytelling. 

Aumenta l’interazione e la partecipazione dei tuoi utenti sul tuo canale social per ottenere maggiore risonanza della tua promozione dei servizi.

Ricorda che non tutti i social seguono le stesse logiche e dinamiche. Scegli tra Facebook, Twitter, Instagram, LinkedIn, Youtube in base al messaggio che vuoi diffondere e al target di riferimento.

Definisci sempre una strategia per i social media (vedi glossario) che sia coerente con gli obiettivi di comunicazione della tua campagna, che possa indirizzare al meglio le attività di promozione e che non vada in contrasto con le finalità istituzionali della tua amministrazione. 

**DEVI**

Utilizzare uno stile di comunicazione chiaro, semplice e diretto. 
Coinvolgere il cittadino durante tutta la narrazione promuovendo l’interazione e il dialogo. 

**DOVRESTI**

- Organizzare dirette social e/o video interviste per presentare le novità del servizio o focalizzarti su degli approfondimenti. 

- Avviare dialogo e interazione utilizzando i social anche come strumento di customer care (link glossario). Rispondere ai commenti e ai   messaggi privati sia su Facebook che su Twitter (ricordati di concordare le risposte di natura tecnica con referenti del                 servizio) in modo da interagire in maniera tempestiva con le richieste degli utenti e superare lo stereotipo                             dell’autoreferenzialità dell’amministrazione.

**POTRESTI**

Prevedere degli appuntamenti fissi nella programmazione creando ad esempio delle rubriche in cui:

- tratti con taglio giornalistico diversi aspetti del servizio;
- comunichi in maniera semplice contenuti tecnici; 
- coinvolgi l’utente, ad esempio con news sul servizio, giornate tematiche, concorsi, contest (il racconto della tua città, la vetrina più bella per promuovere i servizi digitali presso il settore del commercio);
- affronti un tema con uno stile trasversale.


Facebook
^^^^^^^^

Un’amministrazione orientata al coinvolgimento del cittadino troverà in Facebook e Messenger due canali fondamentali per promuovere l’interazione e l’interesse relativo ai propri servizi. Facebook è pensato per mettere in relazione le persone; dialogare, condividere e far partecipare. 

Essendo la piattaforma con l’evoluzione più costante, tra tutti i social network, puoi sfruttare le nuove funzionalità di Facebook per diversificare la promozione del tuo servizio.

Per promuovere un servizio e per stimolare la conversazione sulle sue caratteristiche puoi utilizzare il binomio contenuto testuale + elemento multimediale (card grafica, immagine, video) per informare e fare interagire le persone.

**DEVI**

- Costruire una linea narrativa interamente dedicata alla promozione dei servizi sulla tua pagina istituzionale. 

- Monitorare la pagina Facebook e ascoltare le richieste di informazioni e i commenti dei cittadini interagendo attivamente.
  Pensare ad un contenuto visual (card, video, anteprima) creativo per la promozione del servizio ed associarlo a dei contenuti           testuali semplici e accattivanti.

**DOVRESTI**

Pubblicare brevi video o dirette sulla pagina Facebook per illustrare le novità del servizio o per promuovere un evento ad esso legato.
Attivare i canali di “domanda e ascolto” come la funzione Sondaggio o il lancio di una “call to action” (ad esempio domande aperte in un post) per interrogare i cittadini sull’utilità del servizio o sull’esperienza durante la fruizione. 

**POTRESTI**

- Usa messenger come canale di customer care, associandolo a una chatbot per indirizzare la dinamica di assistenza.

- Sfruttare gli strumenti di advertising di Facebook (come business manager, gestione inserzioni, creative hub, app gestione inserzioni)   per promuovere servizi attraverso post personalizzati e ottimizzati in grado di intercettare i bisogni informativi dei cittadini.


Twitter
^^^^^^^

Twitter è il mezzo più efficace per “ascoltare” le conversazioni del tuo target, analizzare i temi più influenti del giorno, promuovere e diffondere il tuo servizio in maniera agile e veloce con gli utenti.

Tra i social, è quello più efficace per raccontare i servizi sfruttando le tematiche che suscitano maggiore interesse (trending topic). 

Puoi utilizzare il profilo Twitter per promuovere un dialogo relativo ai tuoi servizi soprattutto con: altre amministrazioni, associazioni e imprese, media e opinion leaders.
Quando crei un tweet per promuovere i tuoi servizi ricordati di:

- scegliere un linguaggio semplice ma conciso, legato ad hashtag di tendenza e hashtag che invece caratterizzano il servizio;

- corredarlo con un link, un’immagine o una card in linea creativa con la tua promozione, menzionando quegli account che ritieni più       influenti per la diffusione del tuo messaggio.

**DEVI** 

- Crea un hashtag che identifichi il servizio in maniera univoca (ad esempio #tarionline #scuolafacile), è ancora meglio se è già stato   utilizzato da un’altra amministrazione per un servizio simile e associalo, se ritieni, ad hashtag di tendenza. 

- Creare lista di mention/influencer/media da utilizzare per amplificare la diffusione della notizia o analizzare le attività che ti       aiuteranno a promuovere il tuo servizio nei trend di interesse (ad esempio interagire con un influencer ti aiuta a far conoscere il     servizio in una conversazione trending topic. Usa sempre  menzioni pertinenti.

**DOVRESTI**

Utilizzare Twitter per dialogare con gli utenti prevenendo le criticità. Puoi offrire un servizio di customer care se riscontri problematiche sull’utilizzo del servizio (ad es. malfunzionamento) o richieste di maggiori informazioni.

**POTRESTI**

Sfruttare la funzione “momento” per raccontare tutto quello che è inerente al servizio che devi promuovere oppure a un evento collegato.


Instagram
^^^^^^^^^^

Con Instagram puoi raccontare per immagini il tuo servizio. Puoi scegliere, ad esempio, una comunicazione istituzionale che accompagni la sua evoluzione, nella quale le immagini ti aiutano a raccontare caratteristiche e funzioni.
Oppure puntare su un tone of voice più creativo e informale che (ad esempio attraverso immagini evocative, video, storie) accresca l’empatia del tuo target verso il servizio. Sfrutta Instagram per promuovere le varie fasi tuo servizio, per raccontare le sue funzionalità con testimonianze di chi lo usa, fare dirette che accompagnino, ad esempio, gli eventi che hai organizzato.

**DEVI**

Scegliere una linea narrativa con diverse tipologie di contenuto, che supporti la comunicazione sul tuo servizio con un racconto dal taglio più trasversale. Ricordati di associare alla tua linea narrativa l’hashtag del tuo servizio e gli hashtag che ti aiutano a diffondere nelle timeline degli utenti il tuo contenuto.

**DOVRESTI**

Sfruttare Instagram per la promozione dei tuoi servizi, attraverso post sponsorizzati che puoi attivare collegandoti alla pagina istituzionale di Facebook e utilizzando le funzionalità di advertising connesse. 

**POTRESTI**

Sfruttare Instagram per le tue Digital PR. Contatta gli influencer più adatti alla tua campagna di promozione e definisci con loro una strategia di storytelling del tuo servizio con toni non convenzionali (utilizzando storie o video personali dell’influencer, in eventi glamour, etc). 


LinkedIN
^^^^^^^^^

LinkedIN ti consente di promuovere il tuo servizio nelle community professionali. Puoi creare una pagina aziendale su LinkedIN, con cui diffondere contenuti dal taglio più tecnico attraverso infografiche, approfondimenti, presentazioni di dati o di eventi.

**DEVI** 

Sfruttare il potenziale delle comunità professionali per alimentare la promozione sugli aspetti funzionali del tuo servizio e il dialogo sugli aspetti ancora da perfezionare. Se hai un luogo in cui gli sviluppatori già si confrontano (su GitHUB o su Forum.italia.it), puoi usare linkedin per farlo conoscere allargando così la tua community.

**DOVRESTI**

- Invitare il personale della tua amministrazione a diventare il primo testimonial del servizio su LinkedIN, ad interagire con gli altri   professionisti e a supportare la promozione e il racconto. Condividere contenuti variegati (infografiche, video, whitepaper, ecc.) con   un taglio tecnico, rispondendo ai bisogni di un pubblico professionale.

- LinkedIN è integrato con SlideShare (link al glossario), grazie a questa funzionalità puoi promuovere presentazioni o tutorial che       illustrino le funzionalità del servizio, le sue caratteristiche oppure puoi rendere sempre disponibili i materiali di un evento.


YouTube
^^^^^^^^

Pensa a YouTube come un motore di ricerca: è qui che sempre più spesso i cittadini attingono informazioni pratiche sul “come fare per”, ad esempio come fare per fruire di un servizio. Puoi usare YouTube come repository dei tuoi tutorial, dei video promozionali o come canale, insieme a Facebook, per le dirette degli  eventi.

**DEVI** 

Creare dei video tutorial sull’utilizzo del servizio da pubblicare sul tuo canale youtube. Ricordati di rispettare sempre i requisiti di accessibilità e posizionamento con degli accorgimenti in fase di pubblicazione (sottotitoli, testo descrittivo, tag, etc), di caratterizzarli con elementi di riconoscibilità istituzionale (il logo, un sottopancia di accompagnamento, una copertina).

**DOVRESTI** 

Raccogliere i tuoi contenuti video in playlist tematiche, con un‘attenzione particolare a iniziative correlate di altre amministrazioni. 

**POTRESTI** 

Verificare che non esista già un video tutorial che spiega in maniera chiara e utile le caratteristiche o le funzionalità del tuo servizio e valorizzarlo sui tuoi canali sociali.


Le App di messaggistica istantanea (Whatsapp e Telegram)
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Grazie a strumenti come le app di messaggistica hai a disposizione uno strumento diretto per raggiungere il cittadino nel “luoghi” di conversazione quotidiana sul suo smartphone, diffondendo così le informazioni in modo semplice ed istantaneo.  Anytime, anywhere.

Ricordati di promuovere le app che decidi di utilizzare all’interno della tua strategia di comunicazione e di informare i cittadini sul trattamento dei dati personali previsto nella privacy policy della tua amministrazione (link alla parte sito).

Whatsapp, ad esempio, può essere utilizzato per diffondere notizie, eventi e informazioni brevi sui servizi o come strumento di customer care. 

Utilizza, invece, Telegram per creare canali dedicati a uno o più servizi, nei quali condividere contenuti di vario genere (video, testi, infografiche, ecc.) per informare il cittadino sul servizio e sulle iniziative dell’amministrazione. 

**DEVI**

Creare un messaggio sintetico ma completo adatto agli strumenti che vuoi utilizzare (Whatsapp, Telegram) al fine di promuovere un servizio. Puoi sfruttare anche delle card grafiche promozionali  in sostituzione del messaggio.

**DOVRESTI**

Evitare l’eccesso di informazioni perché potrebbe generare un effetto boomerang di disturbo nei confronti dell’utente.
Utilizzare strumenti avanzati come i bot per realizzare attività di customer care e rispondere alle richieste degli utenti.

**POTRESTI** 

Creare un mix di contenuti informativi e creativi, per stimolare l’interesse dell’utente.
Utilizza le liste broadcast per inviare la tua comunicazione in modalità personalizzata (e non massiva), ricordandoti di indicare nella privacy policy del tuo sito le specifiche sul trattamento dei dati personali.


Analytics e Social Insights
~~~~~~~~~~~~~~~~~~~~~~~~~~~~

Una lettura sistematica dei dati di Web analytics ti consente di capire quante persone sono interessate al tuo servizio (leggono le notizie o gli approfondimenti che proponi) e ti consentono di programmare l’avvio di azioni correttive o migliorative sulla promozione dei servizi digitali.  (vedi Linee Guida di Design).

Dagli “insight” dei tuoi social puoi reperire dati preziosi sul comportamento online degli utenti (analisi del sentiment) e in base a questi  organizzare o ri-organizzare attività di comunicazione e promozione realmente tarate sui bisogni espressi.
Puoi trovare questi dati negli “Insight” su Facebook e negli “Analytics” su Twitter.  

**DEVI** 

Monitorare con continuità i dati delle pagine social per capire come indirizzare la programmazione. Condividere i risultati numerici con il gruppo di lavoro per attuare azioni correttive, coerenti con la strategia di comunicazione complessiva. 

**DOVRESTI**

Associare Insights e Analytics per monitorare i risultati della comunicazione a tutto tondo. Ad esempio: verificando se una call to action in un post organico di Facebook si traduce in visite effettive al sito web o alla pagina di un servizio specifico, e se eventualmente sia necessario un investimento promozionale.

**POTRESTI**

Usare i dati raccolti per raccontare il tuo servizio, invogliando gli utenti a sentirsi parte di una comunità.
